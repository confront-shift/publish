I"j<h2 id="εννοιολογικό-και-ιστορικό-πλαίσιο">Εννοιολογικό και ιστορικό πλαίσιο</h2>

<h5 id="λειτουργικό-δικαίωμα">Λειτουργικό Δικαίωμα</h5>

<p>Στο άρ. 51 παρ. 5 Σ ορίζεται ότι: “Η άσκηση του εκλογικού δικαιώματος είναι υποχρεωτική”. Η υποχρεωτικότητα της ενάσκησης ενός δικαιώματος δεν συνιστά πραγματικότητα ξένη προς τις έννομες τάξεις, αλλά και την ίδια τη φύση του δικαιώματος.  Η έννομη τάξη είναι το σύνολο των κανόνων δικαίου<sup id="fnref:1" role="doc-noteref"><a href="#fn:1" class="footnote" rel="footnote">1</a></sup> ανεξαρτήτως παραγωγικής πηγής και διάρκειας εφαρμογής. Οι κανόνες δικαίου έχουν ως έννομες συνέπειες ως επί το πλείστον τη θεσμοθέτηση δικαιωμάτων και υποχρεώσεων διάφορης φύσης. Μέρος, λοιπόν, των προβλεπόμενων δικαιωμάτων είναι λειτουργικά δικαιώματα, δηλαδή δικαιώματα των οποίων η άσκηση διαθέτει χαρακτηριστικά υποχρέωσης. Χαρακτηριστικό παράδειγμα δικαιώματος τέτοιας φύσης είναι το “καθήκον και δικαίωμα” της γονικής μέριμνας (άρ. 1510 ΑΚ). Εξετάζοντας λεπτομερέστερα την ανατομία του λειτουργικού δικαιώματος της γονικής μέριμνας δύνανται να εξαχθούν ορισμένα χρήσιμα προκαταρκτικά συμπεράσματα για την συνέχεια της ανάλυσης.</p>

<p>Η διττή φύση του λειτουργικού δικαιώματος (δικαίωμα και καθήκον) μπορεί να λογισθεί ως η παραλληλία των επιπέδων συγκαθορισμού μιας -νόμιμης- συμπεριφοράς. Το πρώτο πεδίο είναι αυτό της θετικής έκφρασης των πρωτοβουλιών που εναρμονίζονται με τα διαγραφόμενα εκ του δικαιώματος όρια συμπεριφοράς και της απόρριψης ετερογενών δυνάμει παρεμποδιστικών παραγόντων προς την ενάσκηση του δικαιώματος ή παραβλαπτικών προς το αντικείμενό του (<u>επίπεδο τέλεσης</u>). Εν προκειμένω, νομικά η γονική μέριμνα περιλαμβάνει την επιμέλεια, τη διοίκηση της περιουσίας και την εκπροσώπηση του τέκνου σε κάθε υπόθεση ή δικαιοπραξία ή δίκη, που αφορούν το πρόσωπο ή την περιουσία του (άρ. 1510 εδ. β’ ΑΚ). Πραγματικά δε η γονική μέριμνα συμπεριλαμβάνει τη συμπεριφορά της μάνας που σιγοπερπατά για να ελέγξει μη και παράπεσαν τα σκεπάσματα, του πατέρα που θα αφήσει το σημείωμα στο τζάμι που έσπασε το παιδί με τη μπάλα, τις φωνές και τις σιωπές μετά από μιαν επικίνδυνη απερισκεψία και τις συνεννοήσεις για το κοινό δώρο και τη κοινή συμβουλή. Η περιπτωσιολογία των εκφράσεων του εν λόγω δικαιώματος διαπερνά τόσο το κείμενο του νόμου όσο και το ημερολόγιο του τέκνου.</p>

<p>Το δεύτερο επίπεδο του λειτουργικού δικαιώματος είναι εκείνο της οριοθέτησής του και του προσανατολισμού της πραγμάτωσής του (<u>επίπεδο καταγωγής και επιβεβαίωσης</u>). Η γονική μέριμνα ως δικαίωμα ανάγεται σε υπερκείμενα συνταγματικά δικαιώματα, τα κυριότερα των οποίων κρίνονται το δικαίωμα ελεύθερης ανάπτυξης της προσωπικότητάς του (άρ. 5 παρ. 1 Σ) και το δικαίωμα στην οικογένεια και τον γάμο (άρ. 21 παρ. 1 Σ). Το συνταγματικό θεμέλιο των περιορισμών των ατομικών και κοινωνικών δικαιωμάτων ανευρίσκεται στη διάταξη του άρ. 25 παρ. 1 εδ. γ’ Σ<sup id="fnref:2" role="doc-noteref"><a href="#fn:2" class="footnote" rel="footnote">2</a></sup>. Εφόσον το λειτουργικό δικαίωμα της γονικής μέριμνας απορρέει από υπερκείμενα συνταγματικά δικαιώματα, τα οποία οριοθετούνται εντός ενός πλαισίου αλληλεξαρτώμενων και αλληλοσυμπληρούμενων διατάξεων, η γονική μέριμνα “κατάγεται” από το Σύνταγμα και “επιβεβαιώνεται” σε σχέση με αυτό. Η συμπεριφορά του γονέα, λοιπόν, σε σχέση με το τέκνο διαθέτει το στοιχείο της πρωτοβουλίας δράσης και το εύρος της επιλογής ειδικής έκφρασης, ενώ γνωρίζει φραγμούς ερειδόμενους στα ατομικά δικαιώματα του τέκνου και τις γενικές κοινωνικές προκρίσεις του Συντάγματος. Το Σύνταγμα, επομένως, είναι η μήτρα και ο καθρέπτης κάθε σημαντικής και ασήμαντης για τον νόμο συμπεριφοράς.</p>

<p>Τα προκαταρκτικά συμπεράσματα τα οποία εξήχθησαν από την ανάλυση της φύσης του λειτουργικού δικαιώματος της γονικής μέριμνας είναι συνοπτικά τα εξής: 1) τα λειτουργικά δικαιώματα συνιστούν υβρίδια δικαιωμάτων και υποχρεώσεων διαφόρων νομικών βάσεων ή/και διαφορετικών προσώπων, 2) η ενάσκηση των λειτουργικών δικαιωμάτων προϋποθέτει στάθμιση και πρόκριση με γνώμονα τη μη υπέρβαση του φάσματος των ορίων από ενέργεια της πρωτοβουλίας, 3) τα λειτουργικά δικαιώματα δεν είναι δεκτικά παραίτησης. Εφόσον η γονική μέριμνα απορρέει από θεμελιώδη συνταγματικά δικαιώματα και εφόσον κάθε δικαίωμα και υποχρέωση απορρέει από τις συνταγματικές διατάξεις (με απώτατη αναγωγή πάντοτε τη διάταξη του άρ. 2 παρ. 1 Σ<sup id="fnref:3" role="doc-noteref"><a href="#fn:3" class="footnote" rel="footnote">3</a></sup>), τα συμπεράσματα τα οποία εξήχθησαν στο πλαίσιο ανάλυσης του λειτουργικού δικαιώματος της γονικής μέριμνας μπορούν ανάλογα να εφαρμοστούν σε κάθε δικαίωμα που συγκεντρώνει αντίστοιχα γνωρίσματα. Ένα τέτοιο δικαίωμα είναι το εκλογικό (άρ. 51 παρ. 5 Σ). Πριν, όμως, την εμβάθυνση στην ουσία του εκλογικού δικαιώματος, προκρίνεται η σκιαγράφηση του παροντικού ιστορικού πλαισίου εντός του οποίου η ανάλυση αυτή (οφείλει να) κινείται.</p>

<h5 id="ιστορικό-πλαίσιο">Ιστορικό πλαίσιο<sup id="fnref:4" role="doc-noteref"><a href="#fn:4" class="footnote" rel="footnote">4</a></sup></h5>

<p>Τα Συντάγματα και οι εκλογικοί νόμοι των σύγχρονων δημοκρατικών κοινωνιών προβλέπουν ή δεν προβλέπουν διατάξεις περί υποχρεωτικότητας ή μη της ενάσκησης του εκλογικού δικαιώματος. Τούτο μεταφράζεται ως την υποχρεωτικότητα ή μη της θετικής ψήφου περιστέλλοντας το εύρος της ενάσκησης μονάχα στη θετική του έκφραση. Ως εκ τούτου στο εξής η αναφορά στην υποχρεωτικότητα ενάσκησης του εκλογικού δικαιώματος θα αναφέρεται αμέσως ως η υποχρεωτικότητα στην ψήφο.</p>

<p>Σύμφωνα με δεδομένα αντλημένα για 203 χώρες/κοινωνίες από το Διεθνές Ινστιτούτο για τη Δημοκρατία και την Εκλογική Συνδρομή (στο εξής: Int. IDEA), σε εκατόν εβδομήντα δύο (172) χώρες<sup id="fnref:5" role="doc-noteref"><a href="#fn:5" class="footnote" rel="footnote">5</a></sup>η ψήφος δεν είναι νομικά υποχρεωτική, τέτοια υποχρέωση προβλέπεται σε μόλις είκοσι εφτά (27) χώρες, ενώ σε τέσσερεις (4) χώρες δεν διενεργούνται εκλογικές διαδικασίες. Συγκεκριμενοποιώντας τα ως άνω δεδομένα, παρατηρείται ότι από τις είκοσι εφτά (27) χώρες της Ευρωπαϊκής Ένωσης (στο εξής: ΕΕ), οι ορίζουσες υποχρεωτική την ψήφο στις εθνικές εκλογές είναι τέσσερεις (4): το Βέλγιο, η Βουλγαρία, η Ελλάδα και το Λουξεμβούργο<sup id="fnref:6" role="doc-noteref"><a href="#fn:6" class="footnote" rel="footnote">6</a></sup>. Εντούτοις, λεκτέο είναι το ότι από τις τέσσερεις προαναφερόμενες χώρες εφαρμογή των κυρώσεων για τη μη πλήρωση της υποχρέωσης λαμβάνει χώρα μόνο στο Βέλγιο και το Λουξεμβούργο.</p>

<p>Επιπρόσθετα, υπογραμμίζεται ότι σύμφωνα με τον δείκτη δημοκρατικότητας της Economist Intelligence Unit, οι είκοσι πιο δημοκρατικές κοινωνίες του 2021 ήταν με φθίνουσα αξιολογική σειρά η Νορβηγία, η Ισλανδία, η Σουηδία, η Νέα Ζηλανδία, η Φινλανδία, η Ιρλανδία, ο Καναδάς, η Δανία, η Αυστραλία, η Ελβετία, η Ολλανδία, το Λουξεμβούργο, η Γερμανία, το Ηνωμένο Βασίλειο, η Ουρουγουάη, η Αυστρία, η Ισπανία, ο Μαυρίκιος, η Κόστα Ρίκα και η Γαλλία<sup id="fnref:7" role="doc-noteref"><a href="#fn:7" class="footnote" rel="footnote">7</a></sup>. Σε συνδυασμό με τα στοιχεία της Int. IDEA, από τις είκοσι δημοκρατικότερες έννομες τάξεις στον κόσμο η υποχρεωτικότητα της ψήφου προβλέπεται σε έξι: Αυστραλία, Ελβετία, Λουξεμβούργο, Ουρουγουάη, Κόστα Ρίκα και Γαλλία. Οφείλουν δε να διευκρινισθούν τα εξής: κυρώσεις για τη μη τήρηση της υποχρεωτικής ψήφου εφαρμόζονται μόνο στην Αυστραλία, το Λουξεμβούργο και την Ουρουγουάη. Στην Ελβετία η υποχρέωση εφαρμόστηκε σε ένα μόνο καντόνι, ενώ στα υπόλοιπα 25 η υποχρέωση έχει απαλειφθεί από το 1974. Στην Κόστα Ρίκα, αν και προβλέπεται ως υποχρεωτική η ψήφος, δεν ορίζονται κυρώσεις, γεγονός που καθιστά την προκείμενη διάταξη κενό γράμμα. Τέλος, στη Γαλλία η υποχρεωτικότητα της ψήφου ισχύει μόνον για την ανάδειξη της Γερουσίας από εκλέκτορες, ενώ στην Εθνοσυνέλευση (Κάτω Βουλή - National Assembly) η ανάδειξη των βουλευτών γίνεται με άμεση, καθολική ψηφοφορία για την οποία δεν ισχύει η υποχρεωτικότητα της ψήφου.</p>

<p>Συμπερασματικά, μόλις τρεις από τις είκοσι δημοκρατικότερες κοινωνίες της υφηλίου προβλέπουν και εφαρμόζουν με θετικά μέτρα την υποχρεωτικότητα της ψήφου. Εξ αυτού, η άμεση συνάρτηση της δημοκρατικότητας με το προκείμενο μέτρο εγείρει ισχυρό αντίλογο. Περαιτέρω, η συντριπτικά πλειοψηφική σύνταξη των σύγχρονων δημοκρατικών  εννόμων τάξεων υπέρ του της μη υποχρεωτικότητας ενδεικνύει τη διαφορετική συλλογική στάση απέναντι στο φάσμα των εκδηλώσεων του εκλογικού δικαιώματος.</p>

<h2 id="το-δίπολο-των-επιχειρημάτων">Το δίπολο των επιχειρημάτων</h2>

<h5 id="οριοθέτηση">Οριοθέτηση</h5>

<p>Το “δίπολο” που αναπτύσσεται σε σχέση με την υποχρεωτικότητα της ψήφου δύναται να συμπυκνωθεί στα ακόλουθα αντίρροπα επιχειρήματα.</p>

<p>Α. <u>Επιχείρημα υπέρ της υποχρεωτικότητας</u>: Το πολίτευμα της σύγχρονης Δημοκρατίας θεμελιώνεται στην αντιπροσωπευτικότητα. Η αντιπροσωπευτικότητα συνίσταται στη νομιμοποίηση δια ψήφου των λαμβανόντων και ασκούντων την πολιτειακή εξουσία. Η νομιμοποίηση δια ψήφου σημαίνει θετική έκφραση εμπιστοσύνης. Η εξουσία ασκείται προς όλους, η εμπιστοσύνη/νομιμοποίηση προϋποτίθεται από τους περισσότερους. Η πλειοψηφία επί του όλου συνιστά δημοκρατικότερη νομιμοποιητική βάση από την πλειοψηφία επί του μέρους, διότι η πλειοψηφία επί του όλου συνιστά πάντα πλειοψηφία, ενώ η πλειοψηφία επί του μέρους περιστασιακά. Η νομιμοποίηση για την άσκηση της εξουσία δεν πρέπει να είναι περιστασιακή. Άρα, είναι υπέρ της Δημοκρατίας η υποχρεωτικότητα της ψήφου.</p>

<p>Β. <u>Επιχείρημα υπέρ της μη υποχρεωτικότητας</u>: Το πολίτευμα της σύγχρονης Δημοκρατίας θεμελιώνεται στην αντιπροσωπευτικότητα. Η αντιπροσωπευτικότητα συνίσταται στη νομιμοποίηση δια ψήφου των λαμβανόντων και ασκούντων την πολιτειακή εξουσία. Η νομιμοποίηση δια ψήφου σημαίνει θετική έκφραση εμπιστοσύνης. Η υποχρέωση θετικής έκφρασης εμπιστοσύνης αντίκειται στην ελευθερία της επιλογής αντιπροσώπου, καθώς πηγή κάθε εξουσίας είναι ο Λαός και η υποχρέωση νομιμοποίησης συνιστά βεβιασμένη βουλητική δήλωση. Η βεβιασμένη βουλητική δήλωση συνίσταται στην επιλογή ορισμένου από τους προς επιλογή, ενώ δίχως την υποχρέωση της δήλωσης δεν θα επελέγετο κανείς από τους προς επιλογή. Τόσο το γεγονός της κάμψης της ελευθερίας μη επιλογής, όσο και η βεβιασμένη νομιμοποίηση είναι στοιχεία αντικείμενα στη Δημοκρατία. Άρα, είναι κατά της Δημοκρατίας η υποχρεωτικότητα της ψήφου.</p>

<p>Από την επιχειρηματολογική οριοθέτηση των δύο τοποθετήσεων ανευρίσκεται ο πυρήνας της τελολογίας των αντίστοιχων προβλέψεων. Έτσι, ως προς το επιχείρημα υπέρ της υποχρεωτικότητας πρέπει να ελεγχθεί ο συσχετισμός της εξασφάλισης ισχυρότερης νομιμοποιητικής βάσης με την υποχρεωτικότητα· ως προς το επιχείρημα δε κατά της υποχρεωτικότητας ελεγκτέα είναι η φύση του εκλογικού δικαιώματος, καθώς και η δημοκρατικότητα και συνταγματικότητα της ελευθερίας μη επιλογής/ψήφου (αποχής).</p>

<h5 id="νομιμοποίηση-και-υποχρεωτικότητα">Νομιμοποίηση και υποχρεωτικότητα</h5>

<p>Η νομιμοποίηση<sup id="fnref:8" role="doc-noteref"><a href="#fn:8" class="footnote" rel="footnote">8</a></sup>είναι προϋπόθεση sine qua non για την πολιτειακή συγκρότηση. Η νομιμοποίηση με όρους νομικούς μεταφράζεται στην εκχώρηση του ποσοστού της εξουσίας που αναλογεί στο άτομο σε άλλο/-α προς (μη) ενέργεια πράξεων (μη) ενταγμένων στο πλαίσιο αναφοράς της εκχωρημένης εξουσίας. Με όρους πολιτικούς η νομιμοποίηση λογίζεται ως η παροχή εμπιστοσύνης με σκοπό την επίτευξη ορισμένου στόχου δι’ αντιπροσώπευσης. Η νομιμοποίηση η οποία διατρέχει την ύπαρξη κάθε πολιτειακής δομής είναι η ανείπωτη δήλωση νομιμοποίησης των ατομικοτήτων για την ίδρυση της συλλογικότητας. Η πρωταρχική αυτή δήλωση έχει ορισθεί ως Κοινωνικό Συμβόλαιο<sup id="fnref:9" role="doc-noteref"><a href="#fn:9" class="footnote" rel="footnote">9</a></sup>.</p>

<p>Το Κοινωνικό Συμβόλαιο ως απορρέον από την αναγκαιότητα της διασφάλισης συνθηκών διαβίωσης -για την οποία το μέγεθος της ατομικής ικανότητας δεν  επαρκεί<sup id="fnref:10" role="doc-noteref"><a href="#fn:10" class="footnote" rel="footnote">10</a></sup>- είναι ως πολιτειακό γεγονός συνυφασμένο με τον ετεροπροσδιορισμό και την de facto υποχρεωτικότητα. Η μήτρα της Πολιτείας, λοιπόν, είναι η βιαιότητα της απορίας. Και η βία, ως παράγοντας οιουδήποτε εξαναγκασμού, δεν σχετίζεται με τη λογική στάθμιση, παρά με τον δόλο, τη φύση ή την τύχη<sup id="fnref:11" role="doc-noteref"><a href="#fn:11" class="footnote" rel="footnote">11</a></sup>. Έτσι, η αλλοτρίωση της ατομικής υπέρ της συλλογικής βουλήσεως με γνώμονα τη μετατροπή της απλής συσσωμάτωσης σε πολιτική εκκινεί από τις “υποχρεώσεις” επιβίωσης και συμβίωσης. Η γένεση της Πολιτείας, λοιπόν, ταυτίζεται με την πρωταρχική νομιμοποίηση και η πρωταρχική νομιμοποίηση με την υποχρέωση προς νομιμοποίηση. Φαίνεται ότι η υποχρεωτικότητα της θετικής νομιμοποίησης δεν είναι ξένη προς την ουσία των Πολιτευμάτων.</p>

<h5 id="η-νομοθετική-υποχρεωτικότητα-και-μια-βασική-παραδοχή">Η νομοθετική υποχρεωτικότητα και μια βασική παραδοχή</h5>

<p>Στο άρ. 117 παρ. 1 π.δ. 26/2012 ορίζεται ότι: “ο εκλογέας που αδικαιολόγητα δεν ασκεί το δικαίωμα του εκλέγειν, τιμωρείται με φυλάκιση από ένα μήνα μέχρι ένα έτος. Το δικαστήριο μπορεί να επιβάλει και τις στερήσεις των αξιωμάτων και θέσεων, που προβλέπονται στο άρθρο 63 του Ποινικού Κώδικα, από ένα μέχρι τρία χρόνια.”<sup id="fnref:12" role="doc-noteref"><a href="#fn:12" class="footnote" rel="footnote">12</a></sup><sup id="fnref:13" role="doc-noteref"><a href="#fn:13" class="footnote" rel="footnote">13</a></sup>. Η διάταξη αυτή στοιχειοθετεί εγκληματική συμπεριφορά πλημμεληματικής βαρύτητας (άρ. 117 παρ. π.δ. 26/2012 σε συνδ. με άρ. 18 εδ. β’ και 53 ΠΚ). Για τον νομοθέτη, δηλαδή, κατ’ αρχήν η αποχή από τις εκλογές θεμελιώνει λόγο άσκησης ποινικής δίωξης και φυλάκισης. Από το γράμμα του νόμου και τη συστηματική ανάγνωση της συνταγματικής πρόβλεψης περί της υποχρεωτικής άσκησης του εκλογικού δικαιώματος (άρ. 51 παρ. 4), προκύπτει ότι ως άσκηση του εκλογικού δικαιώματος λογίζεται η θετική δήλωση της ψήφου.</p>

<p>Ορίζεται δε στο άρ. 98 παρ. 8 π.δ. 26/2012 ότι τα λευκά ψηφοδέλτια, κατά τη σύνταξη, ανά εκλογική περιφέρεια, των πινάκων αποτελεσμάτων από τα αρμόδια δικαστήρια, κατά την κατανομή των εδρών, καθώς και για τον καθορισμό του εκλογικού μέτρου, δεν προσμετρώνται στα έγκυρα. Για να γίνει αντιληπτή η πραγματική σημασία και η πολιτική σκοπιμότητα της εν λόγω διάταξης παρατίθεται το ακόλουθο παράδειγμα: στις εθνικές εκλογές του Ιουλίου του 2019 η συμμετοχή ανήλθε στο ποσοστό του 57,78% ενώ τα λευκά/άκυρα ψηφοδέλτια στο ποσοστό του 2,08% (αποχή τάξεως 40.14%)<sup id="fnref:14" role="doc-noteref"><a href="#fn:14" class="footnote" rel="footnote">14</a></sup>. Το 2019 η δύναμη του εκλογικού σώματος ανέρχετο σε 9.828.523 εκλογείς<sup id="fnref:15" role="doc-noteref"><a href="#fn:15" class="footnote" rel="footnote">15</a></sup>. Το ποσοστό του 2,08% επί του συνόλου των εκλογέων της ελληνικής δημοκρατίας μεταφράζεται σε 204.433 πολίτες, των οποίων τα ψηφοδέλτια ήταν λευκά/άκυρα. Όπως διευκρινίστηκε τα λευκά ψηφοδέλτια συγκαταλέγονται στα άκυρα ενώ το “λευκό” του ψηφοδελτίου δεν συνιστά τον μόνο λόγο ακυρότητας (βλ. λ.χ. άρ. 73 π.δ. 26/2012). Έτσι, λαμβάνουμε ως παραδοχή ότι τουλάχιστον ένα (1) από τα 204.433 άκυρα ψηφοδέλτια ήταν λευκό.</p>

<p>Ο συνταγματικός νομοθέτης, λοιπόν, αξιώνει ως υποχρεωτική τη συμμετοχή εκάστου πολίτη στις εκλογές και ο κοινός νομοθέτης επιφυλάσσει την απόδοση κύρους στις ψήφους επιλογής και όχι στις ψήφους μη προτίμησης ή στην αποχή.</p>

<h5 id="η-ανάλυση-της-φύσης-του-εκλογικού-δικαιώματος">Η ανάλυση της φύσης του εκλογικού δικαιώματος</h5>

<p>Το δικαίωμα της εκλογής, όπως αποδεικνύεται, αποτελεί ένα συνταγματικό λειτουργικό δικαίωμα, καθώς συνδέεται άμεσα την εξουσία καθορισμού του αντιπροσωπευτικού σώματος του Λαού και το καθήκον ακριβώς της ανάδειξης αντιπροσώπων. Αυτή, όμως, η συνταγματική τοποθέτηση πάσχει από πολιτειακή φιλαυτία με αντιδημοκρατικά συμπτώματα.</p>

<p>Το εκλογικό δικαίωμα συνιστά θεμέλιο όχι της δημιουργίας της Πολιτείας, αλλά της δημιουργημένης Πολιτείας. Εν αντιθέσει με το Κοινωνικό Συμβόλαιο που σηματοδοτεί την πρωταρχική νομιμοποίηση ως σημείο διαμόρφωσης συλλογικής συνείδησης και αναγωγής των κριτηρίων της ατομικής επιβίωσης σε στοχεύσεις κοινωνικής διαβίωσης, η Ψήφος συνιστά τακτική νομιμοποίηση ως έδαφος (επ)ανάληψης της εξουσίας και ενέργειας ιδίων πρωτοβουλιών ειδικού προσανατολισμού. Το Κοινωνικό Συμβόλαιο και η Ψήφος έχουν διαφορετικό αποδέκτη και διαφορετικό στόχο. Το Κοινωνικό Συμβόλαιο είναι ολοκληρωτική αυτοδέσμευση, ενώ η Ψήφος είναι επιμεριστικός αγώνας τοποθετήσεων με έντονα στοιχεία ετεροπροσδιορισμού. Ο ετεροπροσδιορισμός αυτός συνίσταται ως επί το πλείστον στο ότι “η επιλογή των καταλληλοτέρων είναι η επιλογή των καταλληλοτέρων προς επιλογή” [sic] <sup id="fnref:16" role="doc-noteref"><a href="#fn:16" class="footnote" rel="footnote">16</a></sup>.</p>

<p>Διαγράφεται, λοιπόν, στις σύγχρονες δημοκρατίες των οργανωμένων κομμάτων ο <strong>φαύλος κύκλος της κομματικής εσωστρέφειας</strong>. Η γραφειοκρατικοποίηση του κομματικού μηχανισμού με όρους οιονεί προσωπικών εταιρειών προκαταβάλει την ποιότητα του παραγόμενου έργου και των αναρριχώμενων στελεχών. Έτσι, οι αξιούντες τη ψήφο ανακυκλώνονται είτε σε οριζόντια γραμμή (υποψήφιος κερδίζει - υποψήφιος χάνει - υποψήφιος κερδίζει) είτε σε κάθετη γραμμή (υποψήφιος κερδίζει - υποψήφιος χάνεις - απόγονος<sup id="fnref:17" role="doc-noteref"><a href="#fn:17" class="footnote" rel="footnote">17</a></sup>του υποψηφίου κερδίζει). Ως εκ τούτου η αποδοκιμασία ορισμένων -ηγετικών κυρίως- φυσιογνωμιών/υποψηφίων καταλήγει να ταυτίζεται με αποδοκιμασία γενική της παράταξής του. Σε βάθος χρόνου η κομματική συμπεριφορά αποκρυσταλλώνεται και το ιδιοκομματικό πρότυπο παγιώνεται. Έτσι, η παρούσα παραταξιακή κατάσταση και συμπεριφορά προσιδιάζει (πιστά) την παρελθούσα και προδιαγράφει τη μέλλουσα. Επομένως, η Ψήφος ως θετική έκφραση επιλογής καταλήγει να συνιστά είτε επίμονη στήριξη είτε αντιδραστική προσφυγή. Το εκλογικό δικαίωμα, επομένως, υπό αυτούς τους όρους ορίζεται ως δικαίωμα πράξης με ακρωτηριασμένη την αποφατική πτυχή.</p>

<p>Με γνώμονα τις διακρίσεις του νόμου<sup id="fnref:18" role="doc-noteref"><a href="#fn:18" class="footnote" rel="footnote">18</a></sup>, η ανθρώπινη συμπεριφορά συμπερικλείει τις εκφράσεις της πράξης (θετική ενέργεια), της παράλειψης (αποχή από ενέργεια) και της ανοχής (αποδοχή αποτελέσματος αλλότριας συμπεριφοράς). Το ως άνω τρίπτυχο είναι το γενικότερο δυνατό ως προς την διάκριση των πτυχών της συμπεριφοράς, δίχως να θίγεται το επιθυμητό επίπεδο ακριβολογίας. Εν προκειμένω, η αρνητική έκφραση των δικαιωμάτων είναι καθόλα αποδεκτή στη νομική θεωρία και πραγματική ως προς τη σημασία της. Λόγου χάρη, θετική έκφραση της ενάσκησης των σχετιζομένων δικαιωμάτων με την θρησκευτική ελευθερία (άρ. 13 Σ) είναι η επικοινωνία των διδαγμάτων της δικής θρησκείας, ενώ αρνητική έκφραση αυτού είναι το δικαίωμα στη μη άνευ ιδίας βουλήσεως αποκαλύψεως των θρησκευτικών “πιστεύω”.</p>

<p>Ειδικότερα ως προς το εκλογικό δικαίωμα, λοιπόν, ο συνταγματικός και ο κοινός νομοθέτης αναγνωρίζουν μόνο τη θετική του έκφραση, δηλαδή την ενάσκηση του εκλογικού δικαιώματος διά της ψήφου. Η ψήφος μη προτίμησης στερείται νομικού κύρους (δεν προσμετράται, δηλαδή, ως άκυρη)· ως εκ τούτου, η έγκυρη ενάσκηση του εκλογικού δικαιώματος είναι νομικά η αναδεικνύουσα οπωσδήποτε αντιπροσώπους. Νομικά είναι εφικτή η πρόσδοση κύρους τόσο στην ψήφο μη προτίμησης (θετική ενάσκηση εκλογικού δικαιώματος με αρνητικό πρόσημο), όσο και στη μη συμμετοχή στην εκλογική διαδικασία (αρνητική έκφραση του εκλογικού δικαιώματος) με την επί παραδείγματι προσμέτρηση των λευκών ψηφοδελτίων κατά τον ορισμό του εκλογικού μέτρου και την αντίστοιχη αποτύπωση της <strong>λαϊκής δήλωσης δυσπιστίας</strong> στα έδρανα του κοινοβουλίου<sup id="fnref:19" role="doc-noteref"><a href="#fn:19" class="footnote" rel="footnote">19</a></sup>. Το εκλογικό δικαίωμα είναι δικαίωμα συμπεριφοράς και όχι δικαίωμα πράξης. Το εκλογικό δικαίωμα είναι πρώτιστα το θεμέλιο της Δημοκρατίας και ακολούθως το θεμέλιο της δημοκρατικής Πολιτείας. Η αυτοφύλαξη και αυτοφρούρηση είναι ίδιον της χείριστης μορφής πολιτεύματος, της παραφθαρμένης Μοναρχίας, της Τυραννίδας<sup id="fnref:20" role="doc-noteref"><a href="#fn:20" class="footnote" rel="footnote">20</a></sup>. Σταθερές κυβερνήσεις υπό την καθομολογημένη επίφαση μιας χωλής νομιμοποίησης δεν μπορεί να συνιστά συνταγματική αρχή, αλλά έλλειμα δημοκρατίας.</p>

<h6 id="in-fine">In Fine</h6>

<p>Το εκλογικό δικαίωμα υπό δημοκρατικούς όρους δεν σημαίνει θετική νομιμοποίηση. Στο επίπεδο τέλεσης του εκλογικού δικαιώματος ανευρίσκεται τόσο η ψήφος προτίμησης, όσο και η ψήφος μη προτίμησης, ως δύο διαφορετικού προσήμου θετικές εκδηλώσεις της ίδιας εξουσίας/δικαιώματος. Επίπεδο καταγωγής είναι η υπερσυνταγματική πραγματικότητα της μετάβασης από την ατομική στη συλλογική συνείδηση, βούληση και οργάνωση ενώ επίπεδο επιβεβαίωσης είναι οι πυρηνικές συνταγματικές στοχεύσεις. Δεδομένης της μη συνάρτησης της υποχρεωτικότητας της ψήφου, με επίτευξη ιδανικότερων δημοκρατικών συνθηκών, παρά μόνης της επίτευξης σκοπιμοτήτων αυτοσυντήρησης, η συνταγματική διάταξη περί υποχρεωτικότητας συνιστά ένα κενό γράμμα με δημοκρατική υστέρηση.</p>

<p>Η πολιτική εξουσία συνιστά αντικείμενο διάθεσης από τον Λαό στον αντιπρόσωπό του. Εφόσον η διάθεση είναι ελεύθερη, ο Λαός παραμένει κυρίαρχος και η συνταγματική δογματική δικαιώνεται. Η “διάθεση” του αντικειμένου στη βάση ανειλημμένης άπαξ και δια παντός υποχρέωσης απόδοσης συνιστά <strong>οιονεί πληρωμή χρέους</strong>. Ο Λαός ενώπιον της κάλπης παρουσιάζεται ως οφειλέτης μιας εξουσίας που πηγάζει από τον ίδιον. Η υποχρεωτικότητα μεταφράζεται σε αναγκαστική απαλλοτρίωση βούλησης, καθώς ο Λαός αποξενώνεται βίαια μια εξουσία την οποία πρέπει να διαθέτει. Η a priori (συνταγματική) στάθμιση μεταξύ της πολιτειακής σταθερότητας και της πολιτειακής δημοκρατικότητας υπέρ της πρώτης ανεπιφύλακτα επιθέτει μια αναιτιολόγητη δικαιοφιλοσοφικά και κοινωνιολογικά βαρύτητα στη δομή του πολιτεύματος (Κοινοβουλευτική) έναντι της ουσίας του (Δημοκρατία). Πέραν, όμως, των Συνταγμάτων, πέραν των νομοθετών, πέραν “πρακτικών λύσεων”, η Δημοκρατία θεμελιώνεται επί της ελευθερίας και συντονίζεται αντιπροσωπευτικά· η Δημοκρατία δεν θεμελιώνεται επί των αντιπροσώπων και δεν συντονίζεται ελευθεριακά.</p>

<div class="footnotes" role="doc-endnotes">
  <ol>
    <li id="fn:1" role="doc-endnote">
      <p>Παναγόπουλος Δ. Κωνσταντίνος, Εισαγωγή στο Αστικό Δίκαιο, εκδ. Π.Ν. Σάκκουλας, Αθήνα, 1999, σελ. 1. <a href="#fnref:1" class="reversefootnote" role="doc-backlink">&#8617;</a></p>
    </li>
    <li id="fn:2" role="doc-endnote">
      <p>Άρ. 25 παρ. 1 εδ. γ’ Σ: “Οι κάθε είδους περιορισμοί που μπορούν κατά το Σύνταγμα να επιβληθούν στα δικαιώματα αυτά πρέπει να προβλέπονται είτε απευθείας από το Σύνταγμα είτε από τον νόμο, εφόσον υπάρχει επιφύλαξη υπέρ αυτού και να σέβονται την αρχή της αναλογικότητας.”. <a href="#fnref:2" class="reversefootnote" role="doc-backlink">&#8617;</a></p>
    </li>
    <li id="fn:3" role="doc-endnote">
      <p>Άρ. 2 παρ. 1 Σ: “Ο σεβασμός και η προστασία της αξίας του ανθρώπου αποτελούν την πρωταρχική υποχρέωση της Πολιτείας.”. Στην τελεολογία της διάταξης αυτής μπορεί να αναχθεί ολόκληρη η ύπαρξη της έννομης τάξης. Στην πραγματικότητα κάθε νόμος, κάθε κανονιστική πράξη, κάθε διοικητική απόφαση, κάθε ενέργεια του κρατικού μηχανισμού συνιστά είτε έκφραση εκπλήρωσης της ως άνω υποχρέωσης είτε αθέτησής της. Η φρασεολογία “πρωταρχική υποχρέωση” λογικά ενδεικνύει την παράλληλη ύπαρξη κι άλλων υποχρεώσεων, καθώς το οτιδήποτε πρωταρχικό προϋποθέτει κατ’ ελάχιστον την ύπαρξη ενός τινός ακόλουθου. Εν προκειμένω, με επιχείρημα αντλημένο από τις διατάξεις του άρ. 1 παρ. 1 Σ, ολόκληρου του Τρίτου Μέρους του Συντάγματος (Οργάνωση και λειτουργίες της Πολιτείας) και του άρ. 120 Σ, ως τουλάχιστον μία ακόμη υποχρέωση της Πολιτείας διαφαίνεται να τίθεται εκ του Συντάγματος η αυτοσυντήρηση/αυτοφύλαξη της ίδιας. Στο πλαίσιο τούτου, προκύπτει και μια υπολανθάνουσα φιλοσοφική τοποθέτηση του Συντάγματος: η αντιπαραβολή του αγαθού της αξίας του ανθρώπου και της διαφύλαξης της πολιτειακής αρτιότητας ή λειτουργικότητας οδηγεί αδιαπραγμάτευτα στη πρόκριση της προστασίας της αξίας του ανθρώπου. <a href="#fnref:3" class="reversefootnote" role="doc-backlink">&#8617;</a></p>
    </li>
    <li id="fn:4" role="doc-endnote">
      <p>International Institute for Democracy and Electoral Assistance (Διεθνές Ινστιτούτο για την Δημοκρατία και την Εκλογική Συνδρομή)-https://www.idea.int/data-tools/data/voter-turnout/compulsory-voting, όπου ανευρίσκονται τα στοιχεία που αξιοποιούνται στην ενότητα [τελευταία επίσκεψη: 04.04.2021]. Το International IDEA είναι μια διεθνής οργάνωση που επιτελεί τον ρόλο επίσημου Παρατηρητή του Οργανισμού Ηνωμένων Εθνών σε ζητήματα δημοκρατικότητας. <a href="#fnref:4" class="reversefootnote" role="doc-backlink">&#8617;</a></p>
    </li>
    <li id="fn:5" role="doc-endnote">
      <p>Ο Δείκτης Δημοκρατικός της Economist Intelligence Unit απαριθμεί τις σύγχρονες δημοκρατικές κοινωνίες σε 167. <a href="#fnref:5" class="reversefootnote" role="doc-backlink">&#8617;</a></p>
    </li>
    <li id="fn:6" role="doc-endnote">
      <p>Σε άλλες χώρες της ΕΕ που ίσχυαν αντίστοιχες προβλέψεις, πλέον έχουν καταργηθεί. Συγκεκριμένα, η υποχρεωτικότητα της ψήφου καταργήθηκε στην Αυστρία το 2004 για ομόσπονδο κρατίδιο του Τίρολο, στην Κύπρο το 2017, στην Ιταλία το 1993, στην Ολλανδία το 1967 και στην Ισπανία το 1923. <a href="#fnref:6" class="reversefootnote" role="doc-backlink">&#8617;</a></p>
    </li>
    <li id="fn:7" role="doc-endnote">
      <p>World Population Review - https://worldpopulationreview.com/country-rankings/democracy-countries, όπου παρουσιάζονται τα στοιχεία της Economist Intelligence Unit [τελευταία επίσκεψη:04.04.2021]. <a href="#fnref:7" class="reversefootnote" role="doc-backlink">&#8617;</a></p>
    </li>
    <li id="fn:8" role="doc-endnote">
      <p>Μάλλον: “το νομιμοποιείν”, ώστε να διαφαίνεται η μετάβαση ενέργειας. Στο κείμενο θα διατηρηθεί, ωστόσο, ο όρος “νομιμοποίηση”. <a href="#fnref:8" class="reversefootnote" role="doc-backlink">&#8617;</a></p>
    </li>
    <li id="fn:9" role="doc-endnote">
      <p>“Καθένας από εμάς θέτει από κοινού το πρόσωπό του και όλη του τη δύναμη κάτω από την ανώτατη καθοδήγηση της γενικής βούλησης· και ως σώμα δεχόμαστε κάθε μέλος ω αδιαίρετο μέρος του συνόλου” σε: Rousseau Jean-Jacques, Το Κοινωνικό Συμβόλαιο, εκδ. Πόλις, Αθήνα, 2004, σελ. 62. <a href="#fnref:9" class="reversefootnote" role="doc-backlink">&#8617;</a></p>
    </li>
    <li id="fn:10" role="doc-endnote">
      <p>Rousseau Jean-Jacques, ακριβώς ό.π., σσ. 60επ. και Hobbes Thomas, Λεβιάθαν (ή Ύλη, Μορφή και Εξουσία μιας Εκκλησιαστικής και Λαϊκής Κοινότητας), εκδ. Γνώση, Αθήνα, 2006 σσ. 196επ. <a href="#fnref:10" class="reversefootnote" role="doc-backlink">&#8617;</a></p>
    </li>
    <li id="fn:11" role="doc-endnote">
      <p>Αριστοτέλης, Ρητορική Ι, 1369a. <a href="#fnref:11" class="reversefootnote" role="doc-backlink">&#8617;</a></p>
    </li>
    <li id="fn:12" role="doc-endnote">
      <p>Στην παρ. 2 του άρ. 117 π.δ. 26/2012, εισάγεται εξαίρεση από την υποχρεωτικότητα της ψήφου για τους εκλογείς που έχουν περάσει το εβδομηκοστό (70ο) έτος της ηλικίας τους, για τους εκλογείς που βρίσκονται στο εξωτερικό και για τους ετεροδημότες εκλογείς, εφόσον δεν κατέστη δυνατή η σύσταση ειδικού εκλογικού τμήματος ετεροδημοτών. <a href="#fnref:12" class="reversefootnote" role="doc-backlink">&#8617;</a></p>
    </li>
    <li id="fn:13" role="doc-endnote">
      <p>Το άρ. 63 ΠΚ έχει καταργηθεί με τον ν. 4619/2019. <a href="#fnref:13" class="reversefootnote" role="doc-backlink">&#8617;</a></p>
    </li>
    <li id="fn:14" role="doc-endnote">
      <p>Ιστοσελίδα Ελληνική Δημοκρατία - Υπουργείο Εσωτερικών - https://ekloges.ypes.gr/current/v/home/, όπου παρατίθενται τα σχετικά στοιχεία [τελευταία επίσκεψη: 05.04.2021]. <a href="#fnref:14" class="reversefootnote" role="doc-backlink">&#8617;</a></p>
    </li>
    <li id="fn:15" role="doc-endnote">
      <p>Ιστοσελίδα Ελληνική Δημοκρατία  - Υπουργείο Εσωτερικών - https://www.ypes.gr/dynami-eklogikoy-somatos-2019/, όπου παρατίθεται σχετικό αρχείο Excel [τελευταία επίσκεψη: 05.04.2021]. <a href="#fnref:15" class="reversefootnote" role="doc-backlink">&#8617;</a></p>
    </li>
    <li id="fn:16" role="doc-endnote">
      <p>Καστοριάδης Κορνήλιος, Η άνοδος της ασημαντότητας, εκδ. Ύψιλον, Αθήνα, 2000, σελ. 18, όπου ο φιλόσοφος γράφει προηγουμένως: “[…] Για όλα τα κόμματα ισχύει λίγο πολύ ο κανόνας του σύγχρονου γραφειοκρατικού κόμματος: η ικανότητα αναρρίχησης μέσα στον Μηχανισμό δεν έχει κατ’ αρχήν καμία σχέση με την ικανότητα διεύθυνσης των υποθέσεων με τις οποίες ο μηχανισμός είναι επιφορτισμένος […].”. Επιπλέον, η αναμάσηση του “επιχειρήματος” περί ανεμπόδιστης ίδρυσης πολιτικού κόμματος από τον οιονδήποτε μόνο απορία μπορεί να προκαλεί. Αφενός, σε επίπεδο λογικό, η μη προτίμηση ορισμένων υποψηφίων προς αντιπροσώπευση δεν συνεπάγεται την αυτόματη ίδρυση μιας ειδικής υποχρέωσης ιδίας αντιπροσώπευσης. Η άσκηση της πολιτικής εξουσίας σε σύγχρονα κοινωνικά περιβάλλοντα προϋποθέτουν -μεταξύ άλλων- ορισμένη εξειδίκευση. Κατ’ αναλογία, όσο παράλογη είναι η υποχρέωση ενός κατηγορουμένου να μάθει νομικά, αν κρίνει του δικηγόρους του ακατάλληλους, τόσο παράλογη είναι η φερόμενη υποχρέωση κάθε πολίτη που απέχει από τις εκλογές ή ψηφίζει με λευκό να ιδρύσει κόμμα. Αφετέρου, σε επίπεδο πραγματικό, οι λειτουργικές δαπάνες ενός κομματικού μηχανισμού είναι ύψους απολύτως απροσπέλαστου καθιστώντας καθοριστικά δυσανάλογο το τίμημα των πόρων και του χρόνου που θα πρέπει ο πολίτης να καταβάλει προκειμένου να ψηφίζει (υποχρεωτικά) έστω τον εαυτό του σε σχέση με άλλα δυνατά μέτρα για την απόλαυση του δικαιώματός του. Ενδεικτικά αναφέρονται οι ακόλουθες λειτουργικές δαπάνες για τα πρωτοπόρα κόμματα “Νέα Δημοκρατία” και “ΣΥ.ΡΙΖ.Α” και του οριακώς εισαχθέντος στη Βουλή “Μέρα25” για τα έτη 2019 ή 2018: 1) Ν.Δ. (2019): 41.715.925,90 ευρώ, 2) ΣΥ.ΡΙΖ.Α (2018): 7.116.584,50 ευρώ και 3) Μέρα25 (2019): 51.986,84 ευρώ [πηγές στοιχείων: 1) https://nd.gr/sites/ndmain/files/docs/diaygeia/nd_isologismos_2019.pdf, 2) https://www.syriza.gr/upload/82382_1.pdf, 3) https://mera25.gr/wp-content/uploads/2020/10/%CE%99%CF%83%CE%BF%CE%BB%CE%BF%CE%B3%CE%B9%CF%83%CE%BC%CE%BF%CC%81%CF%82-2019-%CE%9C%CE%B5%CC%81%CE%A1%CE%9125.pdf, τελευταία επίσκεψη: 07.04.2021]. <a href="#fnref:16" class="reversefootnote" role="doc-backlink">&#8617;</a></p>
    </li>
    <li id="fn:17" role="doc-endnote">
      <p>Ως “απόγονος” νοείται εν προκειμένω τόσο ο κατιών συγγενής (κυριολεκτικά), όσο και ο εξ αντιγραφής διάδοχος (μεταφορικά). Τα κόμματα λειτουργούντα ως οιονεί προσωπικές εταιρίες έχουν έντονο στοιχείο προσωποπάγειας, οικογενειοκρατίας και εσωτερικής μαθητείας (κομματική γραμμή). <a href="#fnref:17" class="reversefootnote" role="doc-backlink">&#8617;</a></p>
    </li>
    <li id="fn:18" role="doc-endnote">
      <p>Άρ. 946, 947 και 949 ΚΠολΔ. <a href="#fnref:18" class="reversefootnote" role="doc-backlink">&#8617;</a></p>
    </li>
    <li id="fn:19" role="doc-endnote">
      <p>Σύμφωνα με το άρ. 51 παρ. 1 Σ, “ο αριθμός των βουλευτών ορίζεται με νόμο, δεν μπορεί όμως να είναι μικρότερος από διακόσιους ούτε μεγαλύτερος από τριακόσιους”. Επομένως, η συμπερίληψη των λευκών ψηφοδελτίων ή του ποσοστού της αποχής μπορεί να ληφθεί υπόψη για τη διακύμανση του αριθμού των προς κατάληψη εδρών. Σημειώνεται, βέβαια, ότι από τον γράφοντα μια τέτοια εφαρμογή είναι απορριπτέα, καθώς καταλήγει στο παράλογο του να καταλήγει η δυσπιστία στο πολιτικό σύστημα σε συγκεντροποίηση εξουσίας. <a href="#fnref:19" class="reversefootnote" role="doc-backlink">&#8617;</a></p>
    </li>
    <li id="fn:20" role="doc-endnote">
      <p>Αριστοτέλης, Ρητορική Ι, 1366a. <a href="#fnref:20" class="reversefootnote" role="doc-backlink">&#8617;</a></p>
    </li>
  </ol>
</div>
:ET
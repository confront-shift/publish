---
layout: page
title: Αρχές
permalink: /about/
---
1. Επειδή, η διαλεκτική πεθαίνει. Το ομοούσιο και τρισυπόστατο πραγματικό της ακρωτηριάζεται στον βωμό της νεωτερικής μεταμόρφωσης του υποκειμενισμού.

2. Επειδή, η Θέση, η Αντίθεση και η Σύνθεση απολύουν τη συστηματικότητά τους και συγχύζονται σε μιαν ανέλεγκτη και ανεξέλεγκτη Αντιπαράθεση. Κάθε άποψη θεωρείται σεβαστή άνευ κριτηρίων και η κοινότητα του Διαλόγου διασπάστηκε στις ατομικότητες των Τοποθετήσεων.

3. Επειδή, ο αντικειμενικός Ιδεαλισμός εκπίπτει από μέσο υπαγωγής σημείων και επαγωγής κανόνων σε σχήμα μας a priori ακατάληπτης και ως εκ τούτου απευκταίας αιθεροβασίας. 

4. Επειδή, ο θάνατος της Διαλεκτικής σημαίνει την κατάργηση της πολιτικής ταυτότητας. Το "κοινωνείν" συναρτάται με το "συμβούλεσθαι"και όχι με το "συγχρωτίζεσθαι".

   **ΓΙΑ ΤΟΥΣ ΛΟΓΟΥΣ ΑΥΤΟΥΣ**

   **Α**. Ιδρύεται ο Χώρος "In Fine".

   **B**. Ορίζεται ότι σκοπός αυτού του Χώρου είναι η αναβίωση και θεραπεία της Διαλεκτικής.

   **Γ**. Ορίζεται ότι καθετί που εκφεύγει των ορίων που διαγράφονται στο πλαίσιο της Διαλεκτικής θα αποβάλλεται πάραυτα.

   **Δ**. Ορίζεται ότι οι Θέσεις τίθενται με γνώμονα τη σαφή οριοθέτηση μιας θεματικής, την πρόσκληση Αντίθεσης και την πρόκληση Σύνθεσης.

   **Ε**. Ορίζεται ότι οι Απόψεις και οι Ιδέες προτάσσονται των φορέων τους. Κάθε κείμενο Θέσης ή Αντίθεσης θα είναι ανυπόγραφο ή υπογεγραμμένο με ψευδώνυμο.

   **ΣΤ**. Ορίζεται ότι αρχή και τέλος του Χώρου είναι η Λογική. Θέση ή Αντίθεση δίχως επιχειρηματολογική βάση θα αποκλείεται από τον Χώρο. Η (μη) πειστικότητα της επιχειρηματολογίας δεν αποτελεί σχετικό κριτήριο.

   **Ζ**. Ορίζεται ότι ο Διάλογος του Χώρου είναι πολιτικού και κοινωνικού περιεχομένου.

   **Η**. Ορίζεται ότι κάθε Θέση κάθε ύφους κάθε προσανατολισμού ανεξαρτήτως οιουδήποτε χαρακτηριστικού ή ιδιότητας του φορέα της γίνεται δεκτή, εφόσον συμβάλλει στην εξέλιξη του Διαλόγου του Χώρου.

   **Θ**. Ορίζεται ότι θέσεις περί φυσικών, μεταφυσικών, πνευματικών και καλλιτεχνικών ζητημάτων γίνονται δεκτές, εφόσον δεν αντικρούουν στις ως άνω αρχές. Το Παραφυσικό αποκλείεται καθ' οιονδήποτε τρόπο.

​                 **In Fine** 

​                 Ταυτότητά μου είναι ο Λόγος μου και Λόγος μου είναι ο λόγος μου.

​                 Είμαι η ταυτότητά μου και η Κοινωνία είναι το σύστημα των "Είμαι".

​                 Λόγος και Κοινωνία, Εγώ και ο λόγος, το Παν και το Ουδέν. 
